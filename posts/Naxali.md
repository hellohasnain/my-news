---
title: "CG : अबूझमाड़ मुठभेड़ में जवानों को मिली बड़ी कामयाबी,6 लाख कैश,11 लैपटॉप सहित भारी मात्रा में बम, हथियार और विस्फोटक बरामद, जवानों को भारी पड़ता देख भागे नक्सली… "
subtitle: "  प्राप्त जानकारी के अनुसार, 14 अप्रैल को पदमकोट कैम्प से डीआरजी एवं आईटीबीपी का संयुक्त बल नक्सल विरोधी अभियान के तहत रवाना हुआ था। सर्चिंग के दौरान 15 अप्रैल को कसोड़-कुमुरादी के मध्य जंगल-पहाड़ी क्षेत्र में माओवादी कैडरों से आमना-सामना हुआ। करीब 2 से 3 घंटे तक दोनों ओर से गोलीबारी चली। अंततः सुरक्षा बलों की सख्त घेरेबंदी व जवाबी कार्रवाई के चलते माओवादी अपना असला-सामान छोड़कर भाग निकले। "
date: "18-04-2025"
featured_image: "/images/naxli.png"
category: ["News", "Government "]
author: "Hasnain Raza"
---

Narayanpur news : 18 अप्रैल 2025। छत्तीसगढ़ नारायणपुर जिले के अबूझमाड़ इलाके में जवानों और नक्सलियों के बीच हुए मुठभेड़ में जवानों को बड़ी कामयाबी मिली है, बताया जा रहा है कि मुठभेड़ में जवानों को भारी पड़ता देख नक्सली अपना सामान छोड़ जंगल की आड़ लेकर भाग निकले,कोहकामेटा थाना क्षेत्र अंतर्गत अबूझमाड़ के घने जंगलों में स्थित कसोड़-कुमुरादी क्षेत्र में सुरक्षा बलों और माओवादियों के बीच हुई भीषण मुठभेड़ में एक बार फिर ‘‘माड़ बचाव’’ अभियान ने अपनी सफलता की मुहर लगाई है। जिले की डीआरजी (डिस्ट्रिक्ट रिजर्व गार्ड) एवं आईटीबीपी की 41वीं वाहिनी की संयुक्त कार्रवाई में माओवादी अपने ठिकानों को छोड़कर भारी मात्रा में विस्फोटक और दैनिक उपयोग की सामग्रियाँ छोड़कर भाग खड़े हुए।

*दो से तीन घंटे तक चली मुठभेड़, भारी गोलीबारी के बाद भागे माओवादी*

प्राप्त जानकारी के अनुसार, 14 अप्रैल को पदमकोट कैम्प से डीआरजी एवं आईटीबीपी का संयुक्त बल नक्सल विरोधी अभियान के तहत रवाना हुआ था। सर्चिंग के दौरान 15 अप्रैल को कसोड़-कुमुरादी के मध्य जंगल-पहाड़ी क्षेत्र में माओवादी कैडरों से आमना-सामना हुआ। करीब 2 से 3 घंटे तक दोनों ओर से गोलीबारी चली। अंततः सुरक्षा बलों की सख्त घेरेबंदी व जवाबी कार्रवाई के चलते माओवादी अपना असला-सामान छोड़कर भाग निकले।

*छह लाख नगद, 11 लैपटॉप, कुकर बम व भारी विस्फोटक बरामद*

मुठभेड़ समाप्ति के बाद क्षेत्र की सघन सर्चिंग के दौरान सुरक्षा बलों ने मौके से लगभग 6 लाख रुपये नगद, 11 लैपटॉप, 50 किलो बारूद, 30 किलो शोरा, 20-20 लीटर पेट्रोल-डीजल, 2 कुकर बम, एसएलआर, .303 एवं 12 बोर के दर्जनों जिंदा कारतूस, कार्डेक्स वायर, नक्सली वर्दी, इलेक्ट्रॉनिक उपकरण, दवाइयाँ, टिफिन, नक्सली साहित्य, जूते व अन्य दैनिक उपयोगी सामग्री बरामद की।

बरामद विस्फोटक सामग्री को मौके पर ही सुरक्षा मानकों का पालन करते हुए नष्ट किया गया। इस कार्रवाई से नक्सलियों को भारी आर्थिक और रणनीतिक क्षति पहुँची है।

*नक्सलियों को स्पष्ट संदेश – अब माड़ में कहीं भी नहीं हैं सुरक्षित : एसपी*

इस कार्रवाई पर नारायणपुर एसपी श्री प्रभात कुमार (भा.पु.से.) ने कहा,
“अबूझमाड़ की विकट परिस्थितियों में रहने वाले मूल निवासियों को माओवादी विचारधारा से बाहर निकालकर उन्हें विकास की धारा से जोड़ना हमारा प्राथमिक उद्देश्य है। हम सभी माओवादी भाई-बहनों से अपील करते हैं कि वे आत्मसमर्पण नीति को अपनाकर समाज की मुख्यधारा से जुड़ें।”

*2025 की शुरुआत में माओवादियों को बड़ा नुकसान : आईजी सुंदरराज पी.*

इस संबंध में बस्तर रेंज के पुलिस महानिरीक्षक श्री सुंदरराज पी. (भा.पु.से.) ने कहा,
“वर्ष 2025 की शुरुआत में ही सुरक्षा बलों ने माओवादी संगठनों को भारी क्षति पहुँचाई है। डीकेएसजेडसी, डीव्हीसी, एसीएम जैसे शीर्ष नेतृत्व और कैडरों का सफाया हुआ है। अब उनके पास आत्मसमर्पण के सिवा कोई विकल्प नहीं बचा है।”

*ग्रामीणों में जगी उम्मीद, नक्सलमुक्त बस्तर का सपना साकार होता हुआ*

अबूझमाड़ के इन दूरस्थ क्षेत्रों में लगातार हो रही नक्सल विरोधी कार्रवाइयों से ग्रामीणों में एक नई आशा जागी है। भय और हिंसा के साये से निकलकर अब वे एक शांतिपूर्ण जीवन की ओर अग्रसर हो रहे हैं। ‘‘माड़ बचाव’’ अभियान क्षेत्र को नक्सलमुक्त बनाने की दिशा में मील का पत्थर साबित हो रहा है।

Source- Bastar Express
