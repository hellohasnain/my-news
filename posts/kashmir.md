---
title: " Pahalgam Terror Attack: आर्मी की वर्दी में आए आतंकियों ने नाम और धर्म पूछकर मारी गोली, IB अफसर की मौत "
subtitle: "  पहलगाम में आतंकी हमला हुआ है। सेना की वर्दी में आए आतंकियों ने नाम और धर्म पूछकर लोगों पर गोलियां चलाईं। एक IB अफसर की मौत हुई है। वीडियो देखें।"
date: "22-04-2025"
featured_image: "/images/pahal.webp"
category: ["News", "Attack "]
author: "Hasnain Raza"
---

Pahalgam Terror Attack: जम्मू-कश्मीर के पहलगाम में 'आर्मी यूनिफॉर्म' पहने 2-3 आतंकियों ने पर्यटकों पर अंधाधुंध गोलियां चलाईं, जिसमें 27 लोगों के मारे जाने और 12 के घायल होने की आशंका है। मृतकों में दो विदेशी नागरिक और एक IB अफसर भी शामिल हैं। यह हमला बैसरान मैदानी इलाके में हुआ, जो पहलगाम से करीब 6 किमी दूर है। हालांकि, अधिकारियों ने अभी तक मृतकों की सटीक संख्या की पुष्टि नहीं की है। सूत्रों का कहना है कि मरने वालों की संख्या और बढ़ सकती है।

IB ऑफिसर की भी मौत
इस हमले में हैदराबाद के एक IB अधिकारी की भी मौत हुई है। बताया जा रहा है कि आतंकियों ने पहले उनका नाम पूछा और फिर परिवार के सामने ही सर में गोली मार दी।

धर्म पूछकर मारी गोली
पर्यटकों पर यह आतंकी हमला बैसरन इलाके में मंगलवार (22 अप्रैल) दोपहर करीब तीन बजे हुआ। बताया जा रहा है कि आतंकी सेना की वर्दी में पहुंचे थे और वहां घुड़सवारी करते टूरिस्टों पर अंधाधुंध फायरिंग शुरू कर दी। हमले में अपना पति खो चुकी महिला का दावा है कि आतंकवादियों ने धर्म पूछकर गोली मारी।

<video width="100%" controls>
  <source src="/images/jammu.mp4" type="video/mp4">
  Your browser does not support the video tag.
</video>

अमित शाह श्रीनगर पहुंचे
गृहमंत्री अमित शाह जम्मू-कश्मीर पहुंच चुके हैं। उनके साथ एलजी मनोज सिन्हा भी हैं। शाह कश्मीर में अधिकारियों के साथ बैठक कर रहे हैं। पीएम नरेंद्र मोदी (जेद्दा में) ने शाह को हालात की जांच का निर्देश दिया था।

'पिछले कई सालों का सबसे बड़ा हमला'
पूर्व मुख्यमंत्री ओमर अब्दुल्ला ने कहा कि यह "नागरिकों पर हाल के वर्षों में सबसे भीषण हमला" है। पहलगाम में इससे पहले 2000, 2001 और 2002 में भी आतंकी हमले हुए थे, जिनमें दर्जनों लोग मारे गए थे।

आतंकवादियों के खिलाफ जांच अभियान जारी
जम्मू-कश्मीर के पहलगाम में हुए आतंकवादी हमले के बाद सेना ने इलाके में आतंकवादियों के खिलाफ सघन अभियान शुरू कर दिया है। घटना में हताहतों और उनके परिजनों की सहायता के लिए श्रीनगर में एक आपातकालीन नियंत्रण कक्ष स्थापित किया गया है।

सेना के अधिकारियों ने बताया कि नियंत्रण कक्ष के नंबर 0194-2457543, 0194-2483651 हैं। एडीसी श्रीनगर आदिल फरीद - 7006058623 इस नंबर पर सहायता के लिए उपलब्ध रहेंगे।
