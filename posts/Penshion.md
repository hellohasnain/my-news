---
title: " पेंशन नियमों में बदलाव का इफ्सेफ करेगा राष्ट्रीय स्तर पर विरोध, जानिये पेंशनरों के लिए क्या हुआ बदलाव"
subtitle: "   "
date: "22-04-2025"
featured_image: "/images/pensan.jpeg"
category: ["News", "CG "]
author: "Hasnain Raza"
---

केंद्र सरकार द्वारा वित्त विधेयक 2025 के अंतर्गत सिविल सेवा पेंशन नियमों में किए गए संशोधनों और आठवें वेतन आयोग से पेंशनरों को वंचित किए जाने के निर्णय के विरोध में इंडियन पब्लिक सर्विस एम्प्लाइज फेडरेशन (इफ्सेफ) राष्ट्रीय स्तर पर आंदोलन की तैयारी कर रहा है। इस संबंध में 20 अप्रैल को उत्तर प्रदेश की राजधानी लखनऊ में राज्य कर्मचारी संयुक्त परिषद द्वारा एक महत्वपूर्ण सम्मेलन आयोजित किया जाएगा, जिसमें इफ्सेफ के राष्ट्रीय अध्यक्ष वी. पी. मिश्रा मुख्य अतिथि होंगे।

इस सम्मेलन में छत्तीसगढ़ से इफ्सेफ के वरिष्ठ राष्ट्रीय उपाध्यक्ष अनिल शुक्ला और राष्ट्रीय उपाध्यक्ष ओ. पी. शर्मा भी शामिल होंगे। उन्होंने एक संयुक्त बयान जारी कर केंद्र सरकार पर कर्मचारियों और पेंशनरों के प्रति उदासीन रवैया अपनाने का आरोप लगाया। उनका कहना है कि केंद्र सरकार ने लोकसभा चुनावों को देखते हुए आठवें वेतन आयोग की घोषणा तो कर दी है, लेकिन आयोग के गठन की प्रक्रिया में कोई ठोस कदम नहीं उठाया गया है। अभी तक आयोग के अध्यक्ष और सदस्यों की नियुक्ति नहीं की गई है, जबकि इसे 1 जनवरी 2026 से लागू किया जाना है।

बयान में यह भी कहा गया कि छत्तीसगढ़ सरकार राज्य के पेंशनरों को महंगाई राहत की 3% किस्त अब तक नहीं दे सकी है, जिससे पेंशनरों को आर्थिक कठिनाइयों का सामना करना पड़ रहा है। इसके अलावा राज्य सरकार ने केंद्र के समान महंगाई भत्ता भी राज्य कर्मचारियों को नहीं दिया है, जो “मोदी की गारंटी” के खिलाफ है।


इफ्सेफ ने यह भी सवाल उठाया कि जब सरकार “एक निशान, एक विधान” की बात करती है, तो फिर पूरे देश में एक समान वेतनमान क्यों लागू नहीं करती? संगठन का कहना है कि यह दोहरा मापदंड है और इससे कर्मचारियों में असंतोष पैदा हो रहा है।

इफ्सेफ की राष्ट्रीय कार्यकारिणी की अगली बैठक जून में आयोजित की जाएगी, जिसमें केंद्र सरकार की कर्मचारी विरोधी नीतियों के खिलाफ आंदोलन की रूपरेखा तय की जाएगी और वित्त विधेयक 2025 का विरोध करने की रणनीति बनाई जाएगी।
