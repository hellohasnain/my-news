---
title: "Google के खिलाफ 5 बिलियन पाउंड का मुकदमा, 2.5 लाख व्यवसायों ने लगाए एकाधिकार के आरोप "
subtitle: "दुनिया की दिग्गज टेक कंपनी Google एक बार फिर कानूनी संकट में घिर गई है। ब्रिटेन में गूगल के खिलाफ 5 बिलियन पाउंड यानी करीब 55 हजार करोड़ रुपये का क्लास एक्शन मुकदमा दायर किया गया है। "
date: "18-04-2025"
featured_image: "/images/america.webp"
category: ["News", "Tech "]
author: "Hasnain Raza"
---

दुनिया की दिग्गज टेक कंपनी Google एक बार फिर कानूनी संकट में घिर गई है। ब्रिटेन में गूगल के खिलाफ 5 बिलियन पाउंड यानी करीब 55 हजार करोड़ रुपये का क्लास एक्शन मुकदमा दायर किया गया है। कंपनी पर ऑनलाइन सर्च और डिजिटल विज्ञापन बाजार में एकाधिकार के दुरुपयोग और प्रतिस्पर्धा-विरोधी गतिविधियों के गंभीर आरोप लगे हैं।

2.5 लाख व्यवसायों की ओर से दर्ज हुआ मुकदमा
इस मुकदमे की अगुवाई यूनिवर्सिटी ऑफ लीड्स की एसोसिएट प्रोफेसर ऑर ब्रूक कर रही हैं। उन्होंने बताया कि यह दावा ब्रिटेन के करीब 2,50,000 छोटे और मध्यम व्यवसायों की ओर से किया गया है, जिन्होंने 1 जनवरी 2011 से अप्रैल 2025 के बीच गूगल की सर्च विज्ञापन सेवाओं का उपयोग किया। इस दावे को Geradin Partners और कई अन्य कानूनी फर्मों का भी समर्थन प्राप्त है।



गूगल पर क्या हैं आरोप?
मुकदमे में गूगल पर आरोप है कि:

उसने मोबाइल निर्माताओं के साथ अनुबंध कर गूगल सर्च और क्रोम को डिफ़ॉल्ट ऐप के रूप में शामिल कराया, जिससे अन्य सर्च इंजनों को उचित प्रतिस्पर्धा का मौका नहीं मिला।

गूगल ने Apple को अरबों पाउंड का भुगतान किया ताकि Safari ब्राउज़र में केवल गूगल ही डिफ़ॉल्ट सर्च इंजन बना रहे, जिससे Yahoo और Bing जैसे अन्य सर्च प्लेटफॉर्म iOS उपयोगकर्ताओं तक नहीं पहुंच सके।

कंपनी ने अपने प्रभुत्व का लाभ उठाते हुए ब्रिटिश व्यवसायों से अत्यधिक दरों पर विज्ञापन शुल्क वसूला, जिसके चलते अब मुआवजे की मांग की जा रही है।

गूगल के बिजनेस मॉडल पर उठे सवाल
इस मुकदमे ने गूगल के व्यवसाय मॉडल की पारदर्शिता पर भी सवाल खड़े कर दिए हैं। यदि अदालत का निर्णय गूगल के खिलाफ जाता है, तो कंपनी को भारी भरकम मुआवजा देना पड़ सकता है।

भविष्य में सख्त नियम संभव
विशेषज्ञों का मानना है कि इस मामले में गूगल पर फैसला आने के बाद डिजिटल विज्ञापन उद्योग पर कड़े नियामक नियम लागू किए जा सकते हैं ताकि बाजार में प्रतिस्पर्धा और पारदर्शिता बनी रहे।

Source- NWNews