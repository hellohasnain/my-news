---
title: " Kashmir Terror Attack: PM मोदी की हाई-लेवल बैठक, अमित शाह आज पहलगाम जाएँगे; 27 शहीदों का हिसाब लेगी सरकार
"
subtitle: "  Kashmir Terror Attack Live: जम्मू-कश्मीर के 'पहलगाम आतंकी हमले' के बाद प्रधानमंत्री नरेंद्र मोदी एक्शन में हैं। PM सऊदी अरब का दौरा बीच में ही छोड़कर बुधवार (23 अप्रैल) को दिल्ली लौटे। PM मोदी ने अधिकारियों के साथ हाई लेवल की बैठक की।  
"
date: "23-04-2025"
featured_image: "/images/modi.webp"
category: ["News", "Terror "]
author: "Hasnain Raza"
---

Kashmir Terror Attack- जम्मू-कश्मीर के ‘पहलगाम आतंकी हमले’ से पूरे देश में आक्रोश है। प्रधानमंत्री नरेंद्र मोदी एक्शन में हैं। सऊदी अरब का दौरा बीच में ही छोड़कर PM मोदी बुधवार (23 अप्रैल) को दिल्ली लौटे। राष्ट्रीय सुरक्षा सलाहकार अजित डोभाल ने PM मोदी को आतंकी हमले को लेकर अपडेट दिया। पीएम मोदी ने हाई लेवल की बैठक बुलाई। विदेश मंत्री डॉ. एस जयशंकर, NSA अजीत डोभाल, विदेश सचिव विक्रम मिस्री और अन्य अधिकारियों के साथ रणनीति तैयार की। केंद्रीय गृह मंत्री अमित शाह श्रीनगर में हैं। शाह बुधवार को पहलगाम जा सकते हैं।

 भारत कायराना हरकत करने वालों को नहीं बख्शेगा 
अमेरिका के राष्ट्रपति डोनाल्ड ट्रम्प बुधवार को प्रधानमंत्री मोदी को फोन कर पहलगाम आतंकवादी हमले के शिकारों के प्रति संवेदना व्यक्त की। राष्ट्रपति ट्रम्प ने हमले की निंदा की और कहा कि संयुक्त राज्य अमेरिका आतंकवाद के खिलाफ भारत के साथ खड़ा है। ट्रम्प ने हर संभव समर्थन की पेशकश की। पीएम मोदी ने राष्ट्रपति ट्रंप का समर्थन के लिए धन्यवाद किया और कहा कि भारत कायराना हरकत करने वालों को बख्शेगा नहीं। घृणित आतंकवादी हमले के अपराधियों और उनके समर्थकों को न्याय के कठघरे में लाने के लिए प्रतिबद्ध है।

27 लोगों की हुई मौत 
जम्मू-कश्मीर के पहलगाम में मंगलवार (22 अप्रैल) को बड़ा आतंकी हमला हुआ। बैसारन घाटी में ‘आर्मी यूनिफॉर्म’ पहनकर आए आतंकियों ने पर्यटकों पर अंधाधुंध गोलियां चलाईं। हमले में 27 लोगों की मौत हो गई। इनमें एक UAE और एक नेपाल का पर्यटक और 2 स्थानीय शामिल हैं। बाकी पर्यटक गुजरात, महाराष्ट्र, कर्नाटक, तमिलनाडु और ओडिशा के हैं। आतंकियों ने नाम पूछकर लोगों को गोली मारी।  हमले की जिम्मेदारी लश्कर-ए-तैयबा के विंग द रजिस्टेंट फ्रंट यानी TRF ने ली है।

नेपाल भारत के साथ मजबूती से खड़ा है
नेपाल के प्रधानमंत्री के.पी. शर्मा ओली ने ‘X’ पर लिखा-पहलगाम में आतंकवादी हमले के पीड़ितों के प्रति गहरी संवेदना। नेपाल भारत के साथ मजबूती से खड़ा है और आतंकवाद के किसी भी और सभी कृत्यों की कड़ी निंदा करता है। पीड़ितों में एक नेपाली नागरिक की रिपोर्ट की पुष्टि करने के लिए निकट समन्वय स्थापित किया गया है और सभी आवश्यक सहायता प्रदान की जाएगी।

‘भारत के साथ मजबूती से खड़े हैं’
रूस के राष्ट्रपति व्लादिमीर पुतिन ने राष्ट्रपति द्रौपदी मुर्मू और प्रधानमंत्री नरेंद्र मोदी को संवेदना संदेश भेजा। पुतिन ने इसे एक निर्दोष नागरिकों के खिलाफ अपराध बताया और भारत के साथ आतंकवाद के खिलाफ मजबूती से खड़े रहने की प्रतिबद्धता जताई। इटली की प्रधानमंत्री जियोर्जिया मेलोनी ने भी संवेदना व्यक्त की। मेलोनी ने कहा- इटली प्रभावित परिवारों, घायलों, सरकार और सभी भारतीय लोगों के प्रति अपनी सहानुभूति व्यक्त करता है। यूक्रेन के दूतावास ने कहा कि वे पहलगाम आतंकी हमले से बेहद दुखी हैं।

हमारी पूरी सहायता मिलनी चाहिए
राहुल गांधी ने ‘X’ पर लिखा- गृह मंत्री अमित शाह, जम्मू-कश्मीर के मुख्यमंत्री उमर अब्दुल्ला और जम्मू-कश्मीर प्रदेश कांग्रेस अध्यक्ष तारिक कर्रा से पहलगाम में हुए आतंकी हमले के बारे में बात की। स्थिति पर अपडेट लिया। पीड़ितों के परिवारों को न्याय और हमारी पूरी सहायता मिलनी चाहिए।
