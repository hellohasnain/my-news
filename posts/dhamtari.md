---
title: " SAND MINING IN DHAMTARI- धमतरी में रेत खदान से गांव की धरती हो रही बंजर, लोगों ने खोला मोर्चा, पढ़िए पूरी खबर - "
subtitle: "   "
date: "22-04-2025"
featured_image: "/images/dmtt.jpg"
category: ["News", "Crime "]
author: "Hasnain Raza"
---

धमतरी: छत्तीसगढ़ में रेत खदान को लेकर समय समय पर लोगों का प्रदर्शन होता आया है. सोमवार को धमतरी के गिरौद में संचालित रेत खदान को लेकर लोगों का गुस्सा फूट पड़ा. गिरौद गांव के लोग कलेक्टर कार्यालय पहुंचे और कहा कि रेत खदान से गांव की धरती बंजर होती जा रही है. गिरौद सरपंच टलेश्वर राम साहू, उपसरपंच लुकेश साहू ने कलेक्टर को ज्ञापन देकर इसे बंद करने की मांग की है.

"गांव का भूजल स्तर गिर रहा": गिरौद गांव के लोगों का कहना है कि रेत खदान का संचालक मनमाने ढंग से खुदाई कर रहा है. इस वजह से गांव का जल स्तर गिरता जा रहा है. इस खदान को तत्काल बन्द किया जाए और रेत को बचाया जाए. गुस्साए लोगों ने चेतावनी दी है कि अगर खदान बन्द नहीं किया गया तो आंदोलन किया जाएगा. धमतरी जिला प्रशासन ने ग्रामीणों की समस्या पर विचार करने की बात कही है.
गांव के किनारे से महानदी बहती है. गांव में 400 किसान खेती करते हैं. रेत उत्खनन से भू-जल स्तर घट गया है. इसी आसपास क्षेत्र में मवेशियों का चरने का भी स्थान है. गिरौद में दो खदान रायगढ़ के ठेकेदार को एलाट किया गया है. रेत उत्खनन मनमाने ढंग से हो रहा है. रेत उत्खनन पर तत्काल रोक लगाई जाए.- लुकेश साहू, उप सरपंच, गिरौद गांव

ग्राम पंचायत में कब प्रस्ताव दिया गया, ग्रामसभा में कब अनुमोदन हुआ, इसकी जानकारी किसी भी ग्रामीण को नहीं है. इसलिए सारी प्रक्रियाओं की जानकारी ग्रामीणों को दी जानी चाहिए.- राधिका निषाद, ग्रामीण

जिला प्रशासन ने जांच की कही बात: इस पूरे मामले में जिला प्रशासन ने कार्रवाई की बात कही है. धमतरी की अपर कलेक्टर रीता यादव ने कहा है कि सम्बंधित विभाग को पत्र प्रेषित किया गया है. जो भी बात निकलकर आएगी. उसके अनुसार कार्य किया जाएगा.
